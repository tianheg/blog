<!DOCTYPE html>
<html lang="zh">
<head>
<!-- 2022-02-08 Tue 21:01 -->
<meta charset="utf-8">
<meta name="viewport" content="width=device-width, initial-scale=1">
<title>道德经</title>
<meta name="generator" content="Org mode">
<link rel="stylesheet" href="https://cdn.jsdelivr.net/gh/highlightjs/cdn-release@11.4.0/build/styles/base16/dracula.min.css">
<script src="https://cdn.jsdelivr.net/gh/highlightjs/cdn-release@11.4.0/build/highlight.min.js"></script>
<link rel="stylesheet" href="/theme/site.css"/>
<script defer src='https://static.cloudflareinsights.com/beacon.min.js' data-cf-beacon='{"token": "d5b841b503ed4d1b8fad459b84d1cc2f"}'></script>
<script defer src="/theme/main.js"></script>
</head>
<body>
<div id="content">
<header>
<h1 class="title">道德经</h1>
</header><nav id="table-of-contents">
<h2>Table of Contents</h2>
<div id="text-table-of-contents">
<ul>
<li><a href="#org8851ebc">第一章</a></li>
<li><a href="#orgf7cc17e">第二章</a></li>
<li><a href="#org806759d">第三章</a></li>
<li><a href="#orge382139">第四章</a></li>
<li><a href="#orgb00cb68">第五章</a></li>
<li><a href="#orgedbc5d8">第六章</a></li>
<li><a href="#org10b7535">第七章</a></li>
<li><a href="#org9e7088e">第八章</a></li>
<li><a href="#orgb150d8a">第九章</a></li>
<li><a href="#org6a23054">第十章</a></li>
<li><a href="#orga44c6b1">第十一章</a></li>
<li><a href="#org91126cd">第十二章</a></li>
<li><a href="#org26740fa">第十三章</a></li>
<li><a href="#org0038b00">第十四章</a></li>
<li><a href="#org556fd02">第十五章</a></li>
<li><a href="#org73445dd">第十六章</a></li>
<li><a href="#orgeaa3a50">第十七章</a></li>
<li><a href="#orgb7c3038">第十八章</a></li>
<li><a href="#org15bf2be">第十九章</a></li>
<li><a href="#org86477ec">第二十章</a></li>
<li><a href="#orgc6c971c">第二十一章</a></li>
<li><a href="#orga64d27d">第二十二章</a></li>
<li><a href="#org0f4120a">第二十三章</a></li>
<li><a href="#orgb46c0c9">第二十四章</a></li>
<li><a href="#org56eb109">第二十五章</a></li>
<li><a href="#org183cf01">第二十六章</a></li>
<li><a href="#orgf031216">第二十七章</a></li>
<li><a href="#org1d2d307">第二十八章</a></li>
<li><a href="#orgeaea760">第二十九章</a></li>
<li><a href="#orgd86de16">第三十章</a></li>
<li><a href="#org00c642b">第三十一章</a></li>
<li><a href="#org0d4cf18">第三十二章</a></li>
<li><a href="#org361abd5">第三十三章</a></li>
<li><a href="#orgffa6c03">第三十四章</a></li>
<li><a href="#org49484e0">第三十五章</a></li>
<li><a href="#org99439bf">第三十六章</a></li>
<li><a href="#org5de3a0e">第三十七章</a></li>
<li><a href="#org455d116">第三十八章</a></li>
<li><a href="#org4ea6748">第三十九章</a></li>
<li><a href="#org8f12d90">第四十章</a></li>
<li><a href="#org16da0b0">第四十一章</a></li>
<li><a href="#org0309d5a">第四十二章</a></li>
<li><a href="#org3a7814b">第四十三章</a></li>
<li><a href="#org49e045a">第四十四章</a></li>
<li><a href="#org0bee058">第四十五章</a></li>
<li><a href="#orgbabb28c">第四十六章</a></li>
<li><a href="#org8e8a406">第四十七章</a></li>
<li><a href="#org5f1b7b2">第四十八章</a></li>
<li><a href="#org72948ad">第四十九章</a></li>
<li><a href="#orge31390e">第五十章</a></li>
<li><a href="#org781ed73">第五十一章</a></li>
<li><a href="#org274e34b">第五十二章</a></li>
<li><a href="#org16cceec">第五十三章</a></li>
<li><a href="#orge4f331f">第五十四章</a></li>
<li><a href="#orgd5dc31c">第五十五章</a></li>
<li><a href="#org6f32944">第五十六章</a></li>
<li><a href="#org83e4155">第五十七章</a></li>
<li><a href="#orgf8232a4">第五十八章</a></li>
<li><a href="#orgda1bf91">第五十九章</a></li>
<li><a href="#orgf7ea5e2">第六十章</a></li>
<li><a href="#org60d441a">第六十一章</a></li>
<li><a href="#orgac1a907">第六十二章</a></li>
<li><a href="#org8adc3ee">第六十三章</a></li>
<li><a href="#org494e546">第六十四章</a></li>
<li><a href="#org8dc6e2a">第六十五章</a></li>
<li><a href="#org962dbd4">第六十六章</a></li>
<li><a href="#org70f2282">第六十七章</a></li>
<li><a href="#orgdf8c208">第六十八章</a></li>
<li><a href="#org9f6e6d7">第六十九章</a></li>
<li><a href="#org2fd4293">第七十章</a></li>
<li><a href="#org1af85c6">第七十一章</a></li>
<li><a href="#org1988427">第七十二章</a></li>
<li><a href="#orgac60d54">第七十三章</a></li>
<li><a href="#org17780a9">第七十四章</a></li>
<li><a href="#org27fe4d5">第七十五章</a></li>
<li><a href="#orgd9b8484">第七十六章</a></li>
<li><a href="#org92dedbb">第七十七章</a></li>
<li><a href="#org1fb41b8">第七十八章</a></li>
<li><a href="#org44f5d02">第七十九章</a></li>
<li><a href="#org71ab902">第八十章</a></li>
<li><a href="#org246a013">第八十一章</a></li>
</ul>
</div>
</nav>
<p>
<a href="https://ctext.org/dao-de-jing/zhs">https://ctext.org/dao-de-jing/zhs</a>
</p>

<div id="outline-container-org8851ebc" class="outline-2">
<h2 id="org8851ebc">第一章</h2>
<div class="outline-text-2" id="text-org8851ebc">
<p>
道可道，非常道。名可名，非常名。无名天地之始；有名万物之母。故常无欲，以观其妙；常有欲，以观其徼。此两者，同出而异名，同谓之玄。玄之又玄，衆妙之门。
</p>
</div>
</div>

<div id="outline-container-orgf7cc17e" class="outline-2">
<h2 id="orgf7cc17e">第二章</h2>
<div class="outline-text-2" id="text-orgf7cc17e">
<p>
天下皆知美之为美，斯恶已。皆知善之为善，斯不善已。故有无相生，难易相成，长短相较，高下相倾，音声相和，前后相随。是以圣人处无为之事，行不言之教；万物作焉而不辞，生而不有。为而不恃，功成而弗居。夫唯弗居，是以不去。
</p>
</div>
</div>

<div id="outline-container-org806759d" class="outline-2">
<h2 id="org806759d">第三章</h2>
<div class="outline-text-2" id="text-org806759d">
<p>
不尚贤，使民不争；不贵难得之货，使民不为盗；不见可欲，使心不乱。是以圣人之治，虚其心，实其腹，弱其志，强其骨。常使民无知无欲。使夫知者不敢为也。为无为，则无不治。
</p>
</div>
</div>

<div id="outline-container-orge382139" class="outline-2">
<h2 id="orge382139">第四章</h2>
<div class="outline-text-2" id="text-orge382139">
<p>
道冲而用之或不盈。渊兮似万物之宗。挫其锐，解其纷，和其光，同其尘。湛兮似或存。吾不知谁之子，象帝之先。
</p>
</div>
</div>

<div id="outline-container-orgb00cb68" class="outline-2">
<h2 id="orgb00cb68">第五章</h2>
<div class="outline-text-2" id="text-orgb00cb68">
<p>
天地不仁，以万物为刍狗；圣人不仁，以百姓为刍狗。天地之间，其犹橐龠乎？虚而不屈，动而愈出。多言数穷，不如守中。
</p>
</div>
</div>

<div id="outline-container-orgedbc5d8" class="outline-2">
<h2 id="orgedbc5d8">第六章</h2>
<div class="outline-text-2" id="text-orgedbc5d8">
<p>
谷神不死，是谓玄牝。玄牝之门，是谓天地根。绵绵若存，用之不勤。
</p>
</div>
</div>

<div id="outline-container-org10b7535" class="outline-2">
<h2 id="org10b7535">第七章</h2>
<div class="outline-text-2" id="text-org10b7535">
<p>
天长地久。天地所以能长且久者，以其不自生，故能长生。是以圣人后其身而身先；外其身而身存。非以其无私耶？故能成其私。
</p>
</div>
</div>

<div id="outline-container-org9e7088e" class="outline-2">
<h2 id="org9e7088e">第八章</h2>
<div class="outline-text-2" id="text-org9e7088e">
<p>
上善若水。水善利万物而不争，处衆人之所恶，故几于道。居善地，心善渊，与善仁，言善信，正善治，事善能，动善时。夫唯不争，故无尤。
</p>
</div>
</div>

<div id="outline-container-orgb150d8a" class="outline-2">
<h2 id="orgb150d8a">第九章</h2>
<div class="outline-text-2" id="text-orgb150d8a">
<p>
持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功遂身退天之道。
</p>
</div>
</div>

<div id="outline-container-org6a23054" class="outline-2">
<h2 id="org6a23054">第十章</h2>
<div class="outline-text-2" id="text-org6a23054">
<p>
载营魄抱一，能无离乎？专气致柔，能婴儿乎？涤除玄览，能无疵乎？爱民治国，能无知乎？天门开阖，能为雌乎？明白四达，能无知乎？生之、畜之，生而不有，为而不恃，长而不宰，是谓玄德。
</p>
</div>
</div>

<div id="outline-container-orga44c6b1" class="outline-2">
<h2 id="orga44c6b1">第十一章</h2>
<div class="outline-text-2" id="text-orga44c6b1">
<p>
三十辐，共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。
</p>
</div>
</div>

<div id="outline-container-org91126cd" class="outline-2">
<h2 id="org91126cd">第十二章</h2>
<div class="outline-text-2" id="text-org91126cd">
<p>
五色令人目盲；五音令人耳聋；五味令人口爽；驰骋田猎，令人心发狂；难得之货，令人行妨。是以圣人为腹不为目，故去彼取此。
</p>
</div>
</div>

<div id="outline-container-org26740fa" class="outline-2">
<h2 id="org26740fa">第十三章</h2>
<div class="outline-text-2" id="text-org26740fa">
<p>
宠辱若惊，贵大患若身。何谓宠辱若惊？宠为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，若可寄天下；爱以身为天下，若可托天下。
</p>
</div>
</div>

<div id="outline-container-org0038b00" class="outline-2">
<h2 id="org0038b00">第十四章</h2>
<div class="outline-text-2" id="text-org0038b00">
<p>
视之不见，名曰夷；听之不闻，名曰希；搏之不得，名曰微。此三者不可致诘，故混而为一。其上不皦，其下不昧。绳绳不可名，复归于无物。是谓无状之状，无物之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
</p>
</div>
</div>

<div id="outline-container-org556fd02" class="outline-2">
<h2 id="org556fd02">第十五章</h2>
<div class="outline-text-2" id="text-org556fd02">
<p>
古之善为士者，微妙玄通，深不可识。夫唯不可识，故强为之容。豫兮若冬涉川；犹兮若畏四邻；俨兮其若容；涣兮若冰之将释；敦兮其若朴；旷兮其若谷；混兮其若浊；孰能浊以静之徐清？孰能安以久动之徐生？保此道者，不欲盈。夫唯不盈，故能蔽不新成。
</p>
</div>
</div>

<div id="outline-container-org73445dd" class="outline-2">
<h2 id="org73445dd">第十六章</h2>
<div class="outline-text-2" id="text-org73445dd">
<p>
致虚极，守静笃。万物并作，吾以观复。夫物芸芸，各复归其根。归根曰静，是谓复命。复命曰常，知常曰明。不知常，妄作凶。知常容，容乃公，公乃王，王乃天，天乃道，道乃久，没身不殆。
</p>
</div>
</div>

<div id="outline-container-orgeaa3a50" class="outline-2">
<h2 id="orgeaa3a50">第十七章</h2>
<div class="outline-text-2" id="text-orgeaa3a50">
<p>
太上，下知有之；其次，亲而誉之；其次，畏之；其次，侮之。信不足，焉有不信焉。悠兮，其贵言。功成事遂，百姓皆谓我自然。
</p>
</div>
</div>

<div id="outline-container-orgb7c3038" class="outline-2">
<h2 id="orgb7c3038">第十八章</h2>
<div class="outline-text-2" id="text-orgb7c3038">
<p>
大道废，有仁义；智慧出，有大伪；六亲不和，有孝慈；国家昏乱，有忠臣。
</p>
</div>
</div>

<div id="outline-container-org15bf2be" class="outline-2">
<h2 id="org15bf2be">第十九章</h2>
<div class="outline-text-2" id="text-org15bf2be">
<p>
绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文不足。故令有所属：见素抱朴，少私寡欲。
</p>
</div>
</div>

<div id="outline-container-org86477ec" class="outline-2">
<h2 id="org86477ec">第二十章</h2>
<div class="outline-text-2" id="text-org86477ec">
<p>
绝学无忧，唯之与阿，相去几何？善之与恶，相去若何？人之所畏，不可不畏。荒兮其未央哉！衆人熙熙，如享太牢，如春登台。我独怕兮其未兆；如婴儿之未孩；儽儽兮若无所归。衆人皆有馀，而我独若遗。我愚人之心也哉！沌沌兮，俗人昭昭，我独若昏。俗人察察，我独闷闷。澹兮其若海，飂兮若无止，衆人皆有以，而我独顽似鄙。我独异于人，而贵食母。
</p>
</div>
</div>

<div id="outline-container-orgc6c971c" class="outline-2">
<h2 id="orgc6c971c">第二十一章</h2>
<div class="outline-text-2" id="text-orgc6c971c">
<p>
孔德之容，唯道是从。道之为物，唯恍唯惚。忽兮恍兮，其中有象；恍兮忽兮，其中有物。窈兮冥兮，其中有精；其精甚真，其中有信。自古及今，其名不去，以阅衆甫。吾何以知衆甫之状哉？以此。
</p>
</div>
</div>

<div id="outline-container-orga64d27d" class="outline-2">
<h2 id="orga64d27d">第二十二章</h2>
<div class="outline-text-2" id="text-orga64d27d">
<p>
曲则全，枉则直，洼则盈，弊则新，少则得，多则惑。是以圣人抱一为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓曲则全者，岂虚言哉！诚全而归之。
</p>
</div>
</div>

<div id="outline-container-org0f4120a" class="outline-2">
<h2 id="org0f4120a">第二十三章</h2>
<div class="outline-text-2" id="text-org0f4120a">
<p>
希言自然，故飘风不终朝，骤雨不终日。孰为此者？天地。天地尚不能久，而况于人乎？故从事于道者，道者，同于道；德者，同于德；失者，同于失。同于道者，道亦乐得之；同于德者，德亦乐得之；同于失者，失亦乐得之。信不足，焉有不信焉。
</p>
</div>
</div>

<div id="outline-container-orgb46c0c9" class="outline-2">
<h2 id="orgb46c0c9">第二十四章</h2>
<div class="outline-text-2" id="text-orgb46c0c9">
<p>
企者不立；跨者不行；自见者不明；自是者不彰；自伐者无功；自矜者不长。其在道也，曰：馀食赘行。物或恶之，故有道者不处。
</p>
</div>
</div>

<div id="outline-container-org56eb109" class="outline-2">
<h2 id="org56eb109">第二十五章</h2>
<div class="outline-text-2" id="text-org56eb109">
<p>
有物混成，先天地生。寂兮寥兮，独立不改，周行而不殆，可以为天下母。吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
</p>
</div>
</div>

<div id="outline-container-org183cf01" class="outline-2">
<h2 id="org183cf01">第二十六章</h2>
<div class="outline-text-2" id="text-org183cf01">
<p>
重为轻根，静为躁君。是以圣人终日行不离辎重。虽有荣观，燕处超然。奈何万乘之主，而以身轻天下？轻则失本，躁则失君。
</p>
</div>
</div>

<div id="outline-container-orgf031216" class="outline-2">
<h2 id="orgf031216">第二十七章</h2>
<div class="outline-text-2" id="text-orgf031216">
<p>
善行无辙迹，善言无瑕讁；善数不用筹策；善闭无关楗而不可开，善结无绳约而不可解。是以圣人常善救人，故无弃人；常善救物，故无弃物。是谓袭明。故善人者，不善人之师；不善人者，善人之资。不贵其师，不爱其资，虽智大迷，是谓要妙。
</p>
</div>
</div>

<div id="outline-container-org1d2d307" class="outline-2">
<h2 id="org1d2d307">第二十八章</h2>
<div class="outline-text-2" id="text-org1d2d307">
<p>
知其雄，守其雌，为天下溪。为天下溪，常德不离，复归于婴儿。知其白，守其黑，为天下式。为天下式，常德不忒，复归于无极。知其荣，守其辱，为天下谷。为天下谷，常德乃足，复归于朴。朴散则为器，圣人用之，则为官长，故大制不割。
</p>
</div>
</div>

<div id="outline-container-orgeaea760" class="outline-2">
<h2 id="orgeaea760">第二十九章</h2>
<div class="outline-text-2" id="text-orgeaea760">
<p>
将欲取天下而为之，吾见其不得已。天下神器，不可为也，为者败之，执者失之。故物或行或随；或歔或吹；或强或羸；或挫或隳。是以圣人去甚，去奢，去泰。
</p>
</div>
</div>

<div id="outline-container-orgd86de16" class="outline-2">
<h2 id="orgd86de16">第三十章</h2>
<div class="outline-text-2" id="text-orgd86de16">
<p>
以道佐人主者，不以兵强天下。其事好还。师之所处，荆棘生焉。大军之后，必有凶年。善有果而已，不敢以取强。果而勿矜，果而勿伐，果而勿骄。果而不得已，果而勿强。物壮则老，是谓不道，不道早已。
</p>
</div>
</div>

<div id="outline-container-org00c642b" class="outline-2">
<h2 id="org00c642b">第三十一章</h2>
<div class="outline-text-2" id="text-org00c642b">
<p>
夫佳兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可以得志于天下矣。吉事尚左，凶事尚右。偏将军居左，上将军居右，言以丧礼处之。杀人之衆，以哀悲泣之，战胜以丧礼处之。
</p>
</div>
</div>

<div id="outline-container-org0d4cf18" class="outline-2">
<h2 id="org0d4cf18">第三十二章</h2>
<div class="outline-text-2" id="text-org0d4cf18">
<p>
道常无名。朴虽小，1 天下莫能臣也。侯王若能守之，万物将自宾。天地相合，以降甘露，民莫之令而自均。始制有名，名亦既有，夫亦将知止，知止所以不殆。譬道之在天下，犹川谷之与江海。
</p>
</div>
</div>

<div id="outline-container-org361abd5" class="outline-2">
<h2 id="org361abd5">第三十三章</h2>
<div class="outline-text-2" id="text-org361abd5">
<p>
知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。
</p>
</div>
</div>

<div id="outline-container-orgffa6c03" class="outline-2">
<h2 id="orgffa6c03">第三十四章</h2>
<div class="outline-text-2" id="text-orgffa6c03">
<p>
大道泛兮，其可左右。万物恃之而生而不辞，功成不名有。衣养万物而不为主，常无欲，可名于小；万物归焉，而不为主，可名为大。以其终不自为大，故能成其大。
</p>
</div>
</div>

<div id="outline-container-org49484e0" class="outline-2">
<h2 id="org49484e0">第三十五章</h2>
<div class="outline-text-2" id="text-org49484e0">
<p>
执大象，天下往。往而不害，安平大。乐与饵，过客止。道之出口，淡乎其无味，视之不足见，听之不足闻，用之不足既。
</p>
</div>
</div>

<div id="outline-container-org99439bf" class="outline-2">
<h2 id="org99439bf">第三十六章</h2>
<div class="outline-text-2" id="text-org99439bf">
<p>
将欲歙之，必固张之；将欲弱之，必固强之；将欲废之，必固兴之；将欲夺之，必固与之。是谓微明。柔弱胜刚强。鱼不可脱于渊，国之利器不可以示人。
</p>
</div>
</div>

<div id="outline-container-org5de3a0e" class="outline-2">
<h2 id="org5de3a0e">第三十七章</h2>
<div class="outline-text-2" id="text-org5de3a0e">
<p>
道常无为而无不为。侯王若能守之，万物将自化。化而欲作，吾将镇之以无名之朴。无名之朴，夫亦将无欲。不欲以静，天下将自定。
</p>
</div>
</div>

<div id="outline-container-org455d116" class="outline-2">
<h2 id="org455d116">第三十八章</h2>
<div class="outline-text-2" id="text-org455d116">
<p>
上德不德，是以有德；下德不失德，是以无德。上德无为而无以为；下德为之而有以为。上仁为之而无以为；上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄，而乱之首。前识者，道之华，而愚之始。是以大丈夫处其厚，不居其薄；处其实，不居其华。故去彼取此。
</p>
</div>
</div>

<div id="outline-container-org4ea6748" class="outline-2">
<h2 id="org4ea6748">第三十九章</h2>
<div class="outline-text-2" id="text-org4ea6748">
<p>
昔之得一者：天得一以清；地得一以宁；神得一以灵；谷得一以盈；万物得一以生；侯王得一以为天下贞。其致之，天无以清，将恐裂；地无以宁，将恐发；神无以灵，将恐歇；谷无以盈，将恐竭；万物无以生，将恐灭；侯王无以贵高将恐蹶。故贵以贱为本，高以下为基。是以侯王自称孤、寡、不谷。此非以贱为本耶？非乎？故致数誉无誉。不欲琭琭如玉，珞珞如石。
</p>
</div>
</div>

<div id="outline-container-org8f12d90" class="outline-2">
<h2 id="org8f12d90">第四十章</h2>
<div class="outline-text-2" id="text-org8f12d90">
<p>
反者道之动；弱者道之用。天下万物生于有，有生于无。
</p>
</div>
</div>

<div id="outline-container-org16da0b0" class="outline-2">
<h2 id="org16da0b0">第四十一章</h2>
<div class="outline-text-2" id="text-org16da0b0">
<p>
上士闻道，勤而行之；中士闻道，若存若亡；下士闻道，大笑之。不笑不足以为道。故建言有之：明道若昧；进道若退；夷道若纇；上德若谷；太白若辱；广德若不足；建德若偷；质真若渝；大方无隅；大器晚成；大音希声；大象无形；道隐无名。夫唯道，善贷且成。
</p>
</div>
</div>

<div id="outline-container-org0309d5a" class="outline-2">
<h2 id="org0309d5a">第四十二章</h2>
<div class="outline-text-2" id="text-org0309d5a">
<p>
道生一，一生二，二生三，三生万物。万物负阴而抱阳，冲气以为和。人之所恶，唯孤、寡、不谷，而王公以为称。故物或损之而益，或益之而损。人之所教，我亦教之。强梁者不得其死，吾将以为教父。
</p>
</div>
</div>

<div id="outline-container-org3a7814b" class="outline-2">
<h2 id="org3a7814b">第四十三章</h2>
<div class="outline-text-2" id="text-org3a7814b">
<p>
天下之至柔，驰骋天下之至坚。无有入无间，吾是以知无为之有益。不言之教，无为之益，天下希及之。
</p>
</div>
</div>

<div id="outline-container-org49e045a" class="outline-2">
<h2 id="org49e045a">第四十四章</h2>
<div class="outline-text-2" id="text-org49e045a">
<p>
名与身孰亲？身与货孰多？得与亡孰病？是故甚爱必大费；多藏必厚亡。知足不辱，知止不殆，可以长久。
</p>
</div>
</div>

<div id="outline-container-org0bee058" class="outline-2">
<h2 id="org0bee058">第四十五章</h2>
<div class="outline-text-2" id="text-org0bee058">
<p>
大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒静胜热。清静为天下正。
</p>
</div>
</div>

<div id="outline-container-orgbabb28c" class="outline-2">
<h2 id="orgbabb28c">第四十六章</h2>
<div class="outline-text-2" id="text-orgbabb28c">
<p>
天下有道，却走马以粪。天下无道，戎马生于郊。祸莫大于不知足；咎莫大于欲得。故知足之足，常足矣。
</p>
</div>
</div>

<div id="outline-container-org8e8a406" class="outline-2">
<h2 id="org8e8a406">第四十七章</h2>
<div class="outline-text-2" id="text-org8e8a406">
<p>
不出户知天下；不闚牖见天道。其出弥远，其知弥少。是以圣人不行而知，不见而名，不为而成。
</p>
</div>
</div>

<div id="outline-container-org5f1b7b2" class="outline-2">
<h2 id="org5f1b7b2">第四十八章</h2>
<div class="outline-text-2" id="text-org5f1b7b2">
<p>
为学日益，为道日损。损之又损，以至于无为。无为而无不为。取天下常以无事，及其有事，不足以取天下。
</p>
</div>
</div>

<div id="outline-container-org72948ad" class="outline-2">
<h2 id="org72948ad">第四十九章</h2>
<div class="outline-text-2" id="text-org72948ad">
<p>
圣人无常心，以百姓心为心。善者，吾善之；不善者，吾亦善之；德善。信者，吾信之；不信者，吾亦信之；德信。圣人在天下，歙歙为天下浑其心，百姓皆注其耳目，圣人皆孩之。
</p>
</div>
</div>

<div id="outline-container-orge31390e" class="outline-2">
<h2 id="orge31390e">第五十章</h2>
<div class="outline-text-2" id="text-orge31390e">
<p>
出生入死。生之徒，十有三；死之徒，十有三；人之生，动之死地，十有三。夫何故？以其生，生之厚。盖闻善摄生者，陆行不遇兕虎，入军不被甲兵；兕无所投其角，虎无所措其爪，兵无所容其刃。夫何故？以其无死地。
</p>
</div>
</div>

<div id="outline-container-org781ed73" class="outline-2">
<h2 id="org781ed73">第五十一章</h2>
<div class="outline-text-2" id="text-org781ed73">
<p>
道生之，德畜之，物形之，势成之。是以万物莫不尊道而贵德。道之尊，德之贵，夫莫之命常自然。故道生之，德畜之；长之育之；亭之毒之；养之覆之。生而不有，为而不恃，长而不宰，是谓玄德。
</p>
</div>
</div>

<div id="outline-container-org274e34b" class="outline-2">
<h2 id="org274e34b">第五十二章</h2>
<div class="outline-text-2" id="text-org274e34b">
<p>
天下有始，以为天下母。既得 1 其母，以 2 知其子，既知其子，复守其母，没身 3 不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃；是为习常。
</p>
</div>
</div>

<div id="outline-container-org16cceec" class="outline-2">
<h2 id="org16cceec">第五十三章</h2>
<div class="outline-text-2" id="text-org16cceec">
<p>
使我介然有知，行于大道，唯施是畏。大道甚夷，而民好径。朝甚除，田甚芜，仓甚虚；服文彩，带利剑，厌饮食，财货有馀；是谓盗夸。非道也哉！
</p>
</div>
</div>

<div id="outline-container-orge4f331f" class="outline-2">
<h2 id="orge4f331f">第五十四章</h2>
<div class="outline-text-2" id="text-orge4f331f">
<p>
善建不拔，善抱者不脱，子孙以祭祀不辍。修之于身，其德乃真；修之于家，其德乃馀；修之于乡，其德乃长；修之于国，其德乃丰；修之于天下，其德乃普。故以身观身，以家观家，以乡观乡，以国观国，以天下观天下。吾何以知天下然哉？以此。
</p>
</div>
</div>

<div id="outline-container-orgd5dc31c" class="outline-2">
<h2 id="orgd5dc31c">第五十五章</h2>
<div class="outline-text-2" id="text-orgd5dc31c">
<p>
含德之厚，比于赤子。蜂虿虺蛇不螫，猛兽不据，攫鸟不搏。骨弱筋柔而握固。未知牝牡之合而全作，精之至也。终日号而不嗄，和之至也。知和曰常，知常曰明，益生曰祥。心使气曰强。物壮则老，谓之不道，不道早已。
</p>
</div>
</div>

<div id="outline-container-org6f32944" class="outline-2">
<h2 id="org6f32944">第五十六章</h2>
<div class="outline-text-2" id="text-org6f32944">
<p>
知者不言，言者不知。塞其兑，闭其门，挫其锐，解其分，和其光，同其尘，是谓玄同。故不可得而亲，不可得而踈；不可得而利，不可得而害；不可得而贵，不可得而贱。故为天下贵。
</p>
</div>
</div>

<div id="outline-container-org83e4155" class="outline-2">
<h2 id="org83e4155">第五十七章</h2>
<div class="outline-text-2" id="text-org83e4155">
<p>
以正治国，以奇用兵，以无事取天下。吾何以知其然哉？以此：天下多忌讳，而民弥贫；民多利器，国家滋昏；人多伎巧，奇物滋起；法令滋彰，盗贼多有。故圣人云：我无为，而民自化；我好静，而民自正；我无事，而民自富；我无欲，而民自朴。
</p>
</div>
</div>

<div id="outline-container-orgf8232a4" class="outline-2">
<h2 id="orgf8232a4">第五十八章</h2>
<div class="outline-text-2" id="text-orgf8232a4">
<p>
其政闷闷，其民淳淳；其政察察，其民缺缺。祸兮福之所倚，福兮祸之所伏。孰知其极？其无正。正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。
</p>
</div>
</div>

<div id="outline-container-orgda1bf91" class="outline-2">
<h2 id="orgda1bf91">第五十九章</h2>
<div class="outline-text-2" id="text-orgda1bf91">
<p>
治人事天莫若啬。夫唯啬，是谓早服；早服谓之重积德；重积德则无不克；无不克则莫知其极；莫知其极，可以有国；有国之母，可以长久；是谓深根固柢，长生久视之道。
</p>
</div>
</div>

<div id="outline-container-orgf7ea5e2" class="outline-2">
<h2 id="orgf7ea5e2">第六十章</h2>
<div class="outline-text-2" id="text-orgf7ea5e2">
<p>
治大国若烹小鲜。以道莅天下，其鬼不神；非其鬼不神，其神不伤人；非其神不伤人，圣人亦不伤人。夫两不相伤，故德交归焉。
</p>
</div>
</div>

<div id="outline-container-org60d441a" class="outline-2">
<h2 id="org60d441a">第六十一章</h2>
<div class="outline-text-2" id="text-org60d441a">
<p>
大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得其所欲，大者宜为下。
</p>
</div>
</div>

<div id="outline-container-orgac1a907" class="outline-2">
<h2 id="orgac1a907">第六十二章</h2>
<div class="outline-text-2" id="text-orgac1a907">
<p>
道者万物之奥。善人之宝，不善人之所保。美言可以市，尊行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者何？不曰：以求得，有罪以免耶？故为天下贵。
</p>
</div>
</div>

<div id="outline-container-org8adc3ee" class="outline-2">
<h2 id="org8adc3ee">第六十三章</h2>
<div class="outline-text-2" id="text-org8adc3ee">
<p>
为无为，事无事，味无味。大小多少，报怨以德。图难于其易，为大于其细；天下难事，必作于易，天下大事，必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。
</p>
</div>
</div>

<div id="outline-container-org494e546" class="outline-2">
<h2 id="org494e546">第六十四章</h2>
<div class="outline-text-2" id="text-org494e546">
<p>
其安易持，其未兆易谋。其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为故无败；无执故无失。民之从事，常于几成而败之。慎终如始，则无败事，是以圣人欲不欲，不贵难得之货；学不学，复衆人之所过，以辅万物之自然，而不敢为。
</p>
</div>
</div>

<div id="outline-container-org8dc6e2a" class="outline-2">
<h2 id="org8dc6e2a">第六十五章</h2>
<div class="outline-text-2" id="text-org8dc6e2a">
<p>
古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦𥡴式。常知𥡴式，是谓玄德。玄德深矣，远矣，与物反矣，然后乃至大顺。
</p>
</div>
</div>

<div id="outline-container-org962dbd4" class="outline-2">
<h2 id="org962dbd4">第六十六章</h2>
<div class="outline-text-2" id="text-org962dbd4">
<p>
江海所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。
</p>
</div>
</div>

<div id="outline-container-org70f2282" class="outline-2">
<h2 id="org70f2282">第六十七章</h2>
<div class="outline-text-2" id="text-org70f2282">
<p>
天下皆谓我道大，似不肖。夫唯大，故似不肖。若肖久矣。其细也夫！我有三宝，持而保之。一曰慈，二曰俭，三曰不敢为天下先。慈故能勇；俭故能广；不敢为天下先，故能成器长。今舍慈且勇；舍俭且广；舍后且先；死矣！夫慈以战则胜，以守则固。天将救之，以慈卫之。
</p>
</div>
</div>

<div id="outline-container-orgdf8c208" class="outline-2">
<h2 id="orgdf8c208">第六十八章</h2>
<div class="outline-text-2" id="text-orgdf8c208">
<p>
善为士者，不武；善战者，不怒；善胜敌者，不与；善用人者，为之下。是谓不争之德，是谓用人之力，是谓配天古之极。
</p>
</div>
</div>

<div id="outline-container-org9f6e6d7" class="outline-2">
<h2 id="org9f6e6d7">第六十九章</h2>
<div class="outline-text-2" id="text-org9f6e6d7">
<p>
用兵有言：吾不敢为主，而为客；不敢进寸，而退尺。是谓行无行；攘无臂；扔无敌；执无兵。祸莫大于轻敌，轻敌几丧吾宝。故抗兵相加，哀者胜矣。
</p>
</div>
</div>

<div id="outline-container-org2fd4293" class="outline-2">
<h2 id="org2fd4293">第七十章</h2>
<div class="outline-text-2" id="text-org2fd4293">
<p>
吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐怀玉。
</p>
</div>
</div>

<div id="outline-container-org1af85c6" class="outline-2">
<h2 id="org1af85c6">第七十一章</h2>
<div class="outline-text-2" id="text-org1af85c6">
<p>
知不知上；不知知病。夫唯病病，是以不病。圣人不病，以其病病，是以不病。
</p>
</div>
</div>

<div id="outline-container-org1988427" class="outline-2">
<h2 id="org1988427">第七十二章</h2>
<div class="outline-text-2" id="text-org1988427">
<p>
民不畏威，则大威至。无狎其所居，无厌其所生。夫唯不厌，是以不厌。是以圣人自知不自见；自爱不自贵。故去彼取此。
</p>
</div>
</div>

<div id="outline-container-orgac60d54" class="outline-2">
<h2 id="orgac60d54">第七十三章</h2>
<div class="outline-text-2" id="text-orgac60d54">
<p>
勇于敢则杀，勇于不敢则活。此两者，或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，繟然而善谋。天网恢恢，踈而不失。
</p>
</div>
</div>

<div id="outline-container-org17780a9" class="outline-2">
<h2 id="org17780a9">第七十四章</h2>
<div class="outline-text-2" id="text-org17780a9">
<p>
民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫司杀者，是大匠斫；夫代大匠斫者，希有不伤其手矣。
</p>
</div>
</div>

<div id="outline-container-org27fe4d5" class="outline-2">
<h2 id="org27fe4d5">第七十五章</h2>
<div class="outline-text-2" id="text-org27fe4d5">
<p>
民之饥，以其上食税之多，是以饥。民之难治，以其上之有为，是以难治。民之轻死，以其求生之厚，是以轻死。夫唯无以生为者，是贤于贵生。
</p>
</div>
</div>

<div id="outline-container-orgd9b8484" class="outline-2">
<h2 id="orgd9b8484">第七十六章</h2>
<div class="outline-text-2" id="text-orgd9b8484">
<p>
人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。强大处下，柔弱处上。
</p>
</div>
</div>

<div id="outline-container-org92dedbb" class="outline-2">
<h2 id="org92dedbb">第七十七章</h2>
<div class="outline-text-2" id="text-org92dedbb">
<p>
天之道，其犹张弓与？高者抑之，下者举之；有馀者损之，不足者补之。天之道，损有馀而补不足。人之道，则不然，损不足以奉有馀。孰能有馀以奉天下，唯有道者。是以圣人为而不恃，功成而不处，其不欲见贤。
</p>
</div>
</div>

<div id="outline-container-org1fb41b8" class="outline-2">
<h2 id="org1fb41b8">第七十八章</h2>
<div class="outline-text-2" id="text-org1fb41b8">
<p>
天下莫柔弱于水，而攻坚强者莫之能胜，其无以易之。弱之胜强，柔之胜刚，天下莫不知，莫能行。是以圣人云：受国之垢，是谓社稷主；受国不祥，是谓天下王。正言若反。
</p>
</div>
</div>

<div id="outline-container-org44f5d02" class="outline-2">
<h2 id="org44f5d02">第七十九章</h2>
<div class="outline-text-2" id="text-org44f5d02">
<p>
和大怨，必有馀怨；安可以为善？是以圣人执左契，而不责于人。有德司契，无德司彻。天道无亲，常与善人。
</p>
</div>
</div>

<div id="outline-container-org71ab902" class="outline-2">
<h2 id="org71ab902">第八十章</h2>
<div class="outline-text-2" id="text-org71ab902">
<p>
小国寡民。使有什伯之器而不用；使民重死而不远徙。虽有舟舆，无所乘之，虽有甲兵，无所陈之。使民复结绳而用之，甘其食，美其服，安其居，乐其俗。邻国相望，鸡犬之声相闻，民至老死，不相往来。
</p>
</div>
</div>

<div id="outline-container-org246a013" class="outline-2">
<h2 id="org246a013">第八十一章</h2>
<div class="outline-text-2" id="text-org246a013">
<p>
信言不美，美言不信。善者不辩，辩者不善。知者不博，博者不知。圣人不积，既以为人己愈有，既以与人己愈多。天之道，利而不害；圣人之道，为而不争。
</p>
</div>
</div>
</div>
</body>
</html>